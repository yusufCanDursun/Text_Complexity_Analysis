Küresel ekonomiyle birlikte ortaya çıkan artan baskılar, çalışanların iş hayatlarına çok daha fazla önem vermesi gerekliliğini ortaya çıkarmaktadır. Günümüzde çalışanların işe ilişkin rolleri giderek belirsizleşmekte, iş ve özel yaşam arasındaki ayrım ortadan kalkmaktadır. Artan teknolojik değişimler ile birlikte çalışma biçimleri de değişmekte, çalışmaya ilişkin mekan ve zaman önemini yitirmektedir (Ng, Sorensen ve Feldman, 2007). Belirtilen değişimler sonucunda da birçok çalışanın zamanlarının büyük bir kısmını uzun saatler çalışarak geçirdiği görülmektedir. Oates (1971) çalışanın yeterlilik sınırlarının ötesinde çalışmasının olumsuz bir durum olarak işine karşı bağımlılık oluşturabileceğini belirtmekte ve bu duruma “işkoliklik” ismini vermektedir. Porter (1996)’a göre işkoliklik, diğer bağımlılık türlerinde olduğu gibi bireyin aşırı davranışlar sergilemesine ve hayatın diğer alanlarını ihmal etmesine neden olabilmektedir.  1970’li yıllardan günümüze, işkolikliğin iş hayatı ve çalışanlar üzerindeki etkileri farklı araştırmacılar tarafından incelenmektedir (Oates, 1971; Spence ve Robbins, 1992; Porter, 1996; Scott, Moore ve Miceli, 1997; Burke, 2000; Burke ve Matthiesen, 2004; Ng vd., 2007). Bu çerçevede bazı araştırmacılar işkolikliğin tamamen zararlı bir durum olduğunu belirtmekte (Oates, 1971; Porter, 1996), bazı araştırmacılar işkolikliğin temel olarak olumlu bir olgu olduğunu söylemekte (Burke, 1999) ve bazı araştırmacılar ise işkolikliğin hem olumlu hem de olumsuz çıktılarının olabileceğine dikkat çekmektedir (Spence ve Robbins, 1992; Ng vd., 2007). Bununla birlikte araştırmacılar, işkolikliğin olumlu ve olumsuz çıktılarının yanında, işkolikliğe neden olabilecek faktörlerin neler olduğunun da önemli bir konu olduğunu belirtmektedir. Bu çerçevede işkolikliğin nedenlerini ortaya koymaya ilişkin farklı çalışmaların gerçekleştirildiği görülmektedir (Spence ve Robbins, 1992; Burke ve Koksal, 2002; Burke ve Matthiesen, 2004; Burke, Matthiesen ve Pallesen, 2006; Johnstone ve Johnson, 2005; Sharma ve Sharma, 2011; Van Wijhe, Peeters ve Schaufeli, 2014). İnsanların neden aşırı şekilde çalıştığı ve dolayısıyla neden bir işkolik haline geldiğini açıklamaya çalışan üç farklı teorik bakış açısı bulunmaktadır. İlk olarak işkolikliğin nedenini bireysel farklılıklara veya kişiliğe dayandıran teorilere göre belirli kişilik özelliklerine (içe dönük, A tipi kişilik,) sahip insanlar daha fazla işkoliklik davranışı sergilemektedir (Scott, vd., 1997). İkinci olarak işkolikliği sosyo-kültürel bakış açısından ele alan teorilere göre işkoliklik bireylerin çocukluk, ergenlik ve yetişkinlik dönemlerinde kazandıkları sosyal ve kültürel deneyimlerin bir sonucudur (Oates, 1971). Üçüncü olarak davranışsal teoriye göre ise aşırı çalışma teşvik edildiğinde ve ödüllendirildiğinde bireylerin işkolik davranışlar sergileme olasılığı artmaktadır. Sosyo-kültürel bakış açısından ele alındığında işkolikliğin bir nedeninin de işyerindeki ilişkilerinde iş arkadaşlarıyla yakınlaşamama, kendini bir topluluğa ait hissedememe, insanlarla yakın, samimi ilişkiler geliştirememe olarak tanımlanabilecek işyeri yalnızlığı olabileceği düşünülmektedir. Bu çerçevede çalışma kapsamında kendisini iş arkadaşlarından sosyal ve duygusal olarak uzak hisseden bireylerin işkoliklik derecesinde herhangi bir artış olup olmadığı araştırılmaktadır. Dolayısıyla çalışmanın amacı işyeri yalnızlığı kapsamında ele alınan duygusal yalnızlığın ve sosyal yalnızlığın işkoliklik kapsamında ele alınan aşırı çalışma ve zorlayıcı çalışma üzerindeki etkilerini belirleyebilmektir. Bununla birlikte, araştırma kapsamında ayrıca işyeri yalnızlığı seviyesinin ve işkoliklik seviyesinin çeşitli demografik özellikler (cinsiyet, yaş, medeni durum, eğitim durumu, haftalık çalışma süresi, kurumda çalışma süresi) açısından farklılaşıp farklılaşmadığı da araştırılmaktadır.  Literatürde işyeri yalnızlığı ile işkoliklik arasındaki ilişkiyi inceleyen sınırlı sayıda çalışma bulunmaktadır (Karaeminoğulları, Bozkurt, Doğan ve Bozkurt, 2013). Dolayısıyla belirtilen amaç çerçevesinde gerçekleştirilecek bir çalışmanın literatüre önemli bir katkı sağlayacağı düşünülmektedir. Bununla birlikte iş yaşamında verimliliği azaltıcı bir davranış olarak düşünülen işkoliklik ile işkolikliğin nedeni olarak düşünülen işyeri yalnızlığı arasındaki ilişkinin incelenmesi, yöneticilere bu konuda alınabilecek tedbirlere ve önleyici uygulamalara ilişkin bir altyapı oluşturacaktır.